ನಾಗರಿಕತೆಯ ಕೃತ್ರಿಮ ಜೀವನವು ಹೆಚ್ಚುತ್ತ ಹೋದಹಾಗೆ ಹೃದಯರೋಗದಿಂದ ಬಳಲುವವರ ಮತ್ತು ಸಾಯುವವರ ಸಂಖ್ಯೆಯು ಭೀಕರವಾಗಿ ಬೆಳೆಯುತ್ತಿದೆ .
ಮತ್ತೆ ಹೃದಯರೋಗಕ್ಕೆ ಕಾರಣವೇನೆಂಬ ಬಗ್ಗೆ ನಿಷ್ಕೃಷ್ಟವಾಗಿ ವಿಜ್ಞಾನಕ್ಕಿನ್ನೂ ತಿಳಿದಿಲ್ಲ .
ಹಾಗೆಯೇ , ಹೃದಯರೋಗಕ್ಕೆ ಇಲ್ಲವೇ ಹೃದಯಾಘಾತಗಳನ್ನು ತಡೆಯುವುದಕ್ಕೆ ಕೂಡ ಸುನಿಶ್ಚಿತವಾದ ಮದ್ದು ಎಲೊಪೆಥಿಗೆ ಇನ್ನೂ ಸಿಕ್ಕಿಲ್ಲ .
ಈಗಿನ ಚಿಕಿತ್ಸೆಗಳೆಲ್ಲ , ರೋಗವು ಉಲ್ಬಣಿಸಿದಾಗ ನೋವನ್ನು ಕಡಿಮೆ ಮಾಡುವ ಕೆಲಸವನ್ನೇನೋ ತಕ್ಕಮಟ್ಟಿಗೆ ಮಾಡುತ್ತವೆನ್ನಬಹುದು .
ಆದರೆ ರೋಗಮೂಲವು ಎಲೊಪೆಥಿಗೆ ಇನ್ನೂ ಕಣ್ಮರೆಯಾಗಿಯೇ ಉಳಿದಿದೆ .
ಆಯುರ್ವೇದವು ಪ್ರಚುರವಾಗಿ ಪ್ರಭಾವವುಳ್ಳ ಕಾಲದಲ್ಲಿ , ಭಾರತದಲ್ಲಿ ಹೃದ್ರೋಗಿಗಳ ಸಂಖ್ಯೆ ತೀರ ಕಡಿಮೆಯಾಗುತ್ತೆನ್ನಬಹುದು .
ಮತ್ತು ಆ ಅಲ್ಪ ಸಂಖ್ಯೆಯ ಹೃದ್ರೋಗಿಗಳು ಕೂಡ , ಒಮ್ಮೆಲೇ ದಿಗಿಲುಗೊಂಡು ಸಾವಿನ ಕನಸನ್ನು ಕಾಣುತ್ತಿದ್ದಿಲ್ಲ .
ಆಯುರ್ವೇದದೊಳಗಿನ ಅನೇಕ ಔಷಧಗಳು ಹೃದಯರೋಗದ - 7 - ಬಹುತರ ಪ್ರಕಾರಗಳಲ್ಲೆಲ್ಲ ಒಳ್ಳೆಯ ಗುಣಕಾರಿಯಾಗಿವೆಯೆಂಬುದನ್ನು ನಾನು ಕಂಡುಕೊಂಡಿದ್ದೇನೆ .
ಆದರೆ ಇಲ್ಲಿ ಹೃದಯರೋಗಕ್ಕೆ ಔಷಧವೇನೆಂಬ ವಿಚರದಲ್ಲಿ ಹೇಳದೆ , ಆಹಾರದ ದೃಷ್ಟಿಯಿಂದ ಹೃದ್ರೋಗವನ್ನು ಹೇಗೆ ಉಪಚರಿಸಬಹುದು ಎಂಬ ಬಗ್ಗೆ ಕೆಲವು ಮಾತುಗಳನ್ನು ಬರೆದಿದ್ದೇನೆ .
ಹೃದ್ರೋಗವೆಂದೊಡನೆ ಹೃದಯದ ರಚನೆಗೆ ಸಂಬಂಧಪಟ್ಟ ಪ್ರಕಾರಗಳು ಕೆಲವು , ಮತ್ತು ಹೃದಯದ ಕ್ರಿಯೆಗೆ ಸಂಬಂಧಪಟ್ಟಪ್ರಕಾರಗಳು ಕೆಲವು , ಕಣ್ಣಿದಿರು ಬರುವುವು .
ಹೃದಯದ ರಚನೆಗೆ ಸಂಬಂಧಿಸಿದ , ಎಂದರೆ ಹೃದಯದ ಸ್ನಾಯುಭಂಗ , ಎಂದರೆ ಕವಾಟಗಳ ( ಬಾಗಿಲುಗಳ ) ಅವ್ಯವಸ್ಥೆ , ಹೃದಯಕ್ಕೆ ಸಮೀಪವಾದ ರಕ್ತ ನಲಿಕೆಗಳ ವಿಕೃತಿ ಮುಂತಾಗಿ ವಿವಿಧ ಪ್ರಕಾರಗಳು , ಸಾಮಾನ್ಯವಾಗಿ ಕೆಲವರಿಗೆ , ಹುಟ್ಟಿನೊಡನೆಯೇ ಬರುವುದುಂಟು .
ಇನ್ನು ಕೆಲವರಿಗೆ , ಬಾಹ್ಯಾಪಘಾತಗಳಿಂದ ಇಲ್ಲವೇ ಶರೀರದೊಳಗಿನ ಬೇರೆ ಯಾವುದೋ ರೋಗದಿಂದ ಹೃದಯದ ರಚನಾ ಸಾಮಗ್ರಿಗಳ ಮೇಲೆ ಉಂಟಾಗುವ ವಿಕೃತಿಗಳು , ಎಂದು ಎರಡು ಬಗೆಯಾಗಿ ಯೋಜಿಸಬಹುದು .
ಆದರೆ ಒಂದೇ ಮಾತಿನಲ್ಲಿ ಹೇಳುವುದಾದರೆ , ಅಂತಹ ರಚನಾತ್ಮಕ ವಿಕೃತಿಗಳು ಬಹುತರವಾಗಿ ಶಸ್ತ್ರಚಿಕಿತ್ಸೆಗೆ ಸಾಧ್ಯವಾಗಿವೆಯೇ ಹೊರತು ಔಷಧಗಳಿಗೆ ಸಾಧ್ಯವಾಗಿರುವುದಿಲ್ಲ .
ವ್ಯಾಯಾಮಾಸನಗಳಿಂದ ಕೆಲವು ತೀರ ಅಲ್ಪ ವಿಕೃತಿಗಳನ್ನು ತಿದ್ದಬಹುದೆಂದು ಕೆಲವು ಅನುಭವಿಗಳು ಹೇಳುತ್ತಾರೆ .
ಈ ಲೇಖನ ಮಾಲೆಯು ಮುಖ್ಯವಾಗಿ ವೈದ್ಯತರರಿಗಾಗಿಯೇ ಇರುವುದರಿಂದ , ಹೃದಯದ ರಚನಾತ್ಮಕ ರೋಗಗಳ ವಿಷಯವನ್ನು ವೈದ್ಯರಿಗೇ ಬಿಟ್ಟುಕೊಡುವುದು ಒಳಿತು . 
ಹೃದಯದ ಕ್ರಿಯೆಗೆ ಸಂಬಂಧಪಟ್ಟ ರೋಗಗಳಿಗೆ , ಹೃದಯದ ಸ್ನಾಯುಗಳಿಗೆ ಸಂಬಂಧಿಸಿದವುಗಳೂ ನರಗಳಿಗೆ ಸಂಬಂಧಿಸಿದವುಗಳೂ ಮತ್ತು ಹೃದಯವನ್ನು ಸಂಚಾಲಿಸುವ ಮಿದುಳಿನೊಳಗಿನ ಕೇಂದ್ರಕ್ಕೆ ಸಂಬಂಧಿಸಿದವುಗಳು ಎಂದು ಮೂರು ವಿಧವಾಗಿ ವಿಂಗಡಿಸಬಹುದು .
ಈ ಮೂರನೇ ವಿಧದಲ್ಲಿ ಮನಸ್ಸಿನ ಪ್ರಭಾವವೂ ಇರುವುದರಿಂದ , ಚಿಂತೆ ಶೋಕ ಭಯಾದಿ ಭಾವಾವೇಶಗಳಿಂದ ಮಿದುಳಿನ ಕೇಂದ್ರಗಳು ವಿಕೃತವಾಗಿ ಹುಟ್ಟುವ ರೋಗಗಳನ್ನೂ ಸೇರಿಸಬಹುದು .
ಮೇಲೆ ವಿವರಿಸಿದ ಕ್ರಿಯಾತ್ಮಕವಾದ ಬಹುತರ ಹೃದ್ರೋಗಗಳೆಲ್ಲ ವಿಶಿಷ್ಟ ಕ್ರಮದಿಂದ ಯೋಜಿತವಾದ ಆಹಾರದಿಂದ ಗುಣಪಡಬಹುದೆಂಬ ಆತ್ಮವಿಶ್ವಾಸವು ನನ್ನ 50 ವರ್ಷಗಳ ವೈದ್ಯಜೀವನದಲ್ಲಿ ಉಂಟಾಗಿದೆ .
ಆದರೆ ಉದ್ಭವಿಸಿದ ಕ್ರಿಯಾತ್ಮಕ ಹೃದ್ರೋಗವನ್ನು ಚಿಕಿತ್ಸಿಸುವುದಕ್ಕಾಗಿ ವಿಶಿಷ್ಟ ಆಹಾರಯೋಜನೆಯನ್ನು ಕೈಕೊಳ್ಳುವ ಪೂರ್ವದಲ್ಲಿ , ಅಂತಹ ಕ್ರಿಯಾತ್ಮಕ ಅವ್ಯವಸ್ಥೆಯೇ ಉಂಟಾಗುವಂತೆ ಆಹಾರಗಳ ಕಡೆಗೆ ಬಾಲ್ಯದಿಂದಲೂ ಲಕ್ಷ್ಯಕೊಡುವುದು ಬುದ್ಧಿವಂತಿಕೆಯ - 8 - ಕುರುಹಾಗಿದೆ .
ಅಜ್ಞಾನದಿಂದಲೋ , ಇಲ್ಲವೆ ಅಜ್ಞಾನಿಗಳಾದ ಡಾಕ್ಟರು ವೈದ್ಯರುಗಳ ತಪ್ಪು ತಪ್ಪಾದ ಉಪದೇಶದಿಂದಲೋ , ಜನಸಾಮಾನ್ಯರು ಇಂಥ ಹೃದ್ರೋಗವನ್ನು ತಡೆಯಬೇಕಾದರೆ ಯಾವ ಆಹಾರ ಒಳ್ಳೆಯದು ಯಾವುದು ಕೆಟ್ಟದು ಎಂಬುದರ ಬಗ್ಗೆ ತುಂಬ ತಪ್ಪುಗಳನ್ನು ಮಾಡುತ್ತಿದ್ದಾರೆ .
ಒಂದು ಉದಾಹರಣೆ ಕೊಡಬೇಕಾದರೆ , ನಾಗರಿಕತೆಯು ಇನ್ನೂ ಬೆಳೆಯದಿರುವ ಕಾಲದಲ್ಲಿ ಕಾಡಾಡಿಗಳಾದ ಭಾರತೀಯರು , ಮತ್ತು ಇಂದು ಕೂಡ ಕಾಡಾಡಿಗಳಾಗಿಯೇ ಉಳಿದಿರುವ ಕೆಲವು ಜನಾಂಗಗಳು ಜೇನುತುಪ್ಪವನ್ನು ಸಮೃದ್ಧವಾಗಿ ಸೇವಿಸುತ್ತಿದ್ದರು ; ಮಕ್ಕಳಿಗೂ ಅದನ್ನು ಪ್ರೀತಿಯಿಂದ ಉಣಿಸುತ್ತಿದ್ದರು ; ಆಹಾರದಲ್ಲಿಯೂ ಬಳಸುತ್ತಿದ್ದರು .
ಅಂತಹ ಪರಿಸ್ಥಿತಿಯಿದ್ದಾಗ ಹೃದ್ರೋಗದ ಸುಳಿವೇ ಇರಲಿಲ್ಲ .
ಆದರೆ ಈಗ , ಜೇನುತಪ್ಪ ತುಂಬ ಉಷ್ಣವಾದುದು ಎಂಬ ತಪ್ಪು ತಿಳಿವಳಿಕೆ ಮೂಲಕ , ಬಹುತರ ತಾಯಂದಿರು ಮಕ್ಕಳಿಗೆ ಅದನ್ನು ಸೋಂಕಿಸುವುದೇ ಇಲ್ಲ ಮತ್ತು ಅದರ ಪರಿಣಾಮವಾಗಿ ಜೇನುತುಪ್ಪದ ಗುರುತೇ ಇಲ್ಲದ ಮಗು , ಬೆಳೆದ ಬಳಿಕ ಅದು ಸೇರದೆ ಓಕರಿಸುವ ಗುಣವುಳ್ಳದ್ದಾಗುವುದುಂಟು .
ಜೊತೆಗೆ , ಮಧುಮೇಹವು ( ಸಕ್ಕರೆ ರೋಗ ) ಹೆಚ್ಚುತ್ತಿರುವ ಈಗಿನ ಕಾಲದಲ್ಲಿ ಜೇನುತುಪ್ಪವನ್ನು ವರ್ಜಿಸುವ ಉಪದೇಶದ ಮೂಲಕ ಹೃದಯಕ್ಕೆ ಪುಷ್ಟಿಯು ಕಡಿಮೆಯಾಗುತ್ತಿರುವುದೂ ಕೂಡ ಕ್ರಿಯಾತ್ಮಕ ಹೃದ್ರೋಗದ ಹೆಚ್ಚಳಕ್ಕೆ ಕಾರಣವಾಗಿದೆಯೆನ್ನಬಹುದು .
ಜೇನುತುಪ್ಪದಂತೆಯೇ ಹೃದಯಪೋಷಕವಾದ ಮೊಸರು ತುಪ್ಪ ಖರ್ಜೂರಗಳಂತಹ ವಸ್ತುಗಳೂ ಕೂಡ , ಇತ್ತೀಚೆ ಡಾಕ್ಟರುನಳಿಂದ ಪ್ರತಿಬಂಧಿಸಲ್ಪಡುತ್ತಿರುವುದು ಖೇದಕರವಾಗಿದೆ .
ವಿಜ್ಞಾನಿಗಳು ಹೃದ್ರೋಗದ ಕಾರಣಗಳನ್ನು ಹುಡುಕುತ್ತ ಹುಡುಕುತ್ತ ಕೊನೆಗೆ , ಆ ವಿಷಯದಲ್ಲಿ ಆಯುರ್ವೇದದ ಅಭಿಪ್ರಾಯಕ್ಕೆ ಬಂದು ಮುಟ್ಟುವ ಲಕ್ಷಣಗ಼ಳು ತೋರುತ್ತಿವೆ .
ಆಯುರ್ವೇದದಲ್ಲಿ , ಹೃದ್ರೋಗಕ್ಕೆ ಈ ಮುಂದಿನ ಕಾರಣಗಳನ್ನು ಹೇಳಲಾಗಿದೆ : ` ಅತ್ಯುಷ್ಣ ಗುರ್ವನ್ನ ಕಷಾಯ ತಿಕ್ತ ಶ್ರಮಾಭಿಘಾತಾಧ್ಯಶನ ಪ್ರಸಂಗೈಃ ' - ಎಂದರೆ , ಶರೀರದಲ್ಲಿ ಉಷ್ಣತೆಯನ್ನು ಹೆಚ್ಚಿಸುವ ಮತ್ತು ಜೀರ್ಣಕ್ಕೆ ಜಡವಾದ ಆಹಾರ ಸೇವನದಿಂದಲೂ , ಕಹಿ ಒಗರು ರಸಗಳುಳ್ಳ ಆಹಾರದಿಂದಲೂ , ತನು ಮನಗಳ ಮಿತಿಮೀರಿದ ದುಡಿಮೆಯಿಂದಲೂ , ಅಪಘಾತ ಅತ್ಯಾಹಾರಗಳಿಂದಲೂ , ಮತ್ತು ` ಸಂಚಿಂತನೈರ್ವೇಗವಿಧಾರಣೈಶ್ಚ ಹೃದಾಮಯಃ ಪಂಚವಿಧಿಃ ಪ್ರದಿಷ್ಟಃ ' - ಎಂದರೆ ಚಿಂತೆ ಭಯ ಶೋಕಾದಿ ಮಾನಸಿಕ ವೇಗಗಳಿಂದ ಮಲಮೂತ್ರಾದಿ ಶಾರೀರಿಕ ನಿರ್ವಿಷೀಕರಣ ಕ್ರಿಯೆಗಳೊಳಗಿನ ತಡೆಯಿಂದಲೂ , ಹೃದ್ರೋಗವುಂಟಾಗುತ್ತದೆ .
ಅದು ವಾತ ಪಿತ್ತ ಕಫ - 9 - ತ್ರಿದೋಷ ಮತ್ತು ಅತಿ ಸೂಕ್ಷ್ಮ ಕ್ರಿಮಿಜನ್ಯವಾದುದೆಂದು 5 ಪ್ರಕರವಾಗಿದೆ ಎಂದು ಮಾಧವನಿದಾನವು ಹೇಳುತ್ತದೆ .
ಆಯುರ್ವೇದವು ಹೇಳುವ ಮೇಲಿನ ಅಭಿಪ್ರಾಯವನ್ನು ಮನಗಾಣಬೇಕಾದರೆ ಹೃದಯದ ಮೇಲೆ ಪರಿಣಾಮ ಮಾಡುವ ಆಹಾರ ಪೇಯಗಳಾಗಲಿ ಮನೋವಿಕಾರಗಳಾಗಲಿ ಯಾವ ಮಾರ್ಗದಿಂದ ಪ್ರವರ್ತಿಸುತ್ತವೆ ಎಂಬುದನ್ನು ತಿಳಿಯಬೇಕು .
ಆಧುನಿಕ ದೃಷ್ಟಿಯಲ್ಲಿ ಹೃದಯವು ಒಂದು ಸ್ನಾಯು .
ಆ ಸ್ನಾಯುವಿನ ಸಂಚಾಲನಕ್ಕೆ ಮಿದುಳಿನ ವಿಶಿಷ್ಟ ನರಗಳ ಉತ್ತೇಜನ ಬೇಕು . 
ಆ ನರಗಳು ಮತ್ತು ಹೃದಯದ ಸ್ನಾಯುವು ನಿರಾತಂಕವಾಗಿ ಕೆಲಸ ಮಾಡಬೇಕಾದರೆ , ಅವುಗಳಿಗೆ ಆಹಾರದೊಳಗಿನ ಪೌಷ್ಟಿಕಾಂಶಗಳು ಜೀರ್ಣವಾಗಿ ಸಾತ್ಮೀಕರಣವಾಗಬೇಕು .
ಮತ್ತು ಅವುಗಳ ಸಂಚಾಲನದಿಂದ ಹುಟ್ಟುವ ವಿಷಗಳು ಸಕಾಲದಲ್ಲಿ ಶರೀರದಿಂದ ಹೊರಬೀಳಬೇಕು .
ಹೃದಯಕ್ಕೆ ಸಂಬಂಧಿಸಿದ ಈ ಮೂರು ಕಾರ್ಯಗಳನ್ನು ಅನುಕ್ರಮವಾಗಿ ಕಫ ವಾತ ಮತ್ತು ಪಿತ್ತ ದೋಷಗಳು ವ್ಯವಸ್ಥಿಸುತ್ತವೆ .
ಅವುಗಳಲ್ಲಿ ಒಂದಾಗಲಿ ಎರಡಾಗಲಿ , ಮೂರೂ ಆಗಲಿ , ಪ್ರತ್ಯೇಕವಾಗಿ ಇಲ್ಲವೇ ಸಮ್ಮಿಶ್ರವಾಗಿಯಾಗಲಿ ದೂಷಿತವಾದರೆ ಹೃದಯಕ್ಕೆ ಅನಾರೋಗ್ಯವುಂಟಾಗುವುದು .
ಮತ್ತೆ ಆ ದೋಷಗಳೊಳಗಿನ ಅವ್ಯವಸ್ಥೆಯು ಸಕಾಲದಲ್ಲಿ ಚಿಕಿತ್ಸಿಸಲ್ಪಡದಿದ್ದರೆ , ಹೃದಯಪ್ರದೇಶದಲ್ಲಿ ಅತಿ ಸೂಕ್ಷ್ಮವಾದ ( ಮೈಕ್ರೋಸ್ಕೋಪಿನ ಕಣ್ಣಿಗೆ ಕೂಡ ನಿಲುಕದ ) ಅಣುಜೀವಿಗಳು ಉಂಟಾಗಿ ಹೃದಯಾಘಾತವಾಗಬಹುದು .
ಹಾಗೆಯೇ , ಪ್ರತಿಯೊಂದು ದೋಷವೂ ತೀವ್ರವಾಗಿ ಅಕ್ರಮಗೊಂಡಿದ್ದರೂ ಹೃದಯಾಘಾತವು ಸಂಭವಿಸಬಹುದು .
ಆಧುನಿಕ ವಿಜ್ಞಾನಿಗಳು ಹೃದಯರೋಗಕ್ಕೆ ಕಾರಣವನ್ನು ಹುಡುಕುತ್ತ , ಈಗ , ಹೃದಯಾಂಗಗಳಲ್ಲಿ ವಿಶಿಷ್ಟ ಪೋಷಕ ಖನಿಜಲವಣಗಳ ಮತ್ತು ವಿಟೆಮಿನ್್ಗಳ ಕೊರತೆಯಾದರೆ ಅದು ಆಗುವುದೆಂಬ ನಿರ್ಧಾರಕ್ಕೆ ಬರಲಾರಂಭಿಸಿದ್ದಾರೆ .
ಬ್ರಿಟನ್ನಿನ ಯಾರ್ಕ್್ಶಾಯರಿನೊಳಗಿನ ಹಲ್ ವಿಶ್ವವಿದ್ಯಾನಿಲಯದಲ್ಲಿ ಈ ವಿಷಯಕ ಸಂಶೋಧನ ನಡೆಯುತ್ತಿದೆ .
ಸದ್ಯಕ್ಕೆ ಅವರ ಸಂಶೋಧನದಿಂದ , ಹೃದಯದ ಸ್ನಾಯು ಮತ್ತು ನರಗಳಿಗೆ ಪೊಟ್ಯಾಶಿಯಂ ಲೋಹ ಮತ್ತು ಮ್ಯಾಗ್ನಿಶಿಯಮ್ ಲವಣಗಳ ಕೊರತೆಯಾಗಿರುವುದು ಹೃದಯಾಘಾತದ ಅನೇಕ ರೋಗಿಗಳಲ್ಲಿ ಕಂಡು ಹಿಡಿಯಲಾಗಿದೆ .
` ಬ್ರಿಟಿಶ್ ಹಾರ್ಟ್ ಫೌಂಡೇಶನ್ ' ನಿಂದ ಪ್ರೋತ್ಸಾಹಿತವಾದ ಹಲ್ ವಿಶ್ವವಿದ್ಯಾನಿಲಯದ ಡಾ । । ಜಾನ್ ಚಿಪ್ಪರ್್ಫೀಲ್ಡ್ ಮತ್ತು ಬಯೋಕೆಮಿಸ್ಟ್ರಿ ವಿಭಾಗದ ಆಗಿರುವ ಶ್ರೀಮತಿ ಡಾ । । ಬಾರ್ಬರಾ ಚಿಪ್ಪರ್್ಫೀಲ್ಡ್ ಮತ್ತು ಕಿನ್್ಸ್ಟನ್ ಆಸ್ಪತ್ರೆಯ ಡಾ । । ಕ್ಲೈವ್ ಅಬೇರ - 10 - ಮುಂತಾದವರು , ಆಹಾರದಲ್ಲಿ ಮೇಲೆ ಹೇಳಿದ ಖನಿಜಲವಣಗಳು ಸಮೃದ್ಧವಾಗಿರಬೇಕೆಂದೂ , ಅವು ಸಂಪಾಚಿತವಾಗಿ ಹೃದಯಾಂಗಗಳಿಗೆ ಸಪ್ರಮಾಣದಲ್ಲಿ ತಲ್ಪಬೇಕೆಂದೂ ಸಿದ್ಧಾಂತಿಸಿದ್ದಾರೆ .
ಆ ಲವಣಗಳಲ್ಲಿ ಮ್ಯಾಗ್ನೀಶಿಯಮ್ಮು ಹೃದಯ ಪೋಷಕ ಆಹಾರಾಂಶಗಳನ್ನು ಹೃದಯದಲ್ಲಿ ಹೀರಿಕೊಳ್ಳುವಂತೆ ಮಾಡುವುದು .
ಲೋಹವು ಹೃದಯಪೌಷ್ಟಿಕಾಂಶಗಳನ್ನು ಹೀರಿಕೊಳ್ಳಲು ಅವಶ್ಯಕವಾದ ಪ್ರಾಣ ವಾಯುವನ್ನು ಉಸಿರಿನ ಮೂಲಕ ಎಳೆದುಕೊಂಡು , ಹೃದಯಕ್ಕೆ ತಲ್ಪಿಸುವ ಕೆಲಸವನ್ನು ಮಾಡುತ್ತದೆ .
ಪೊಟ್ಯಾಶಿಯಮ್ ಲವಣಗಳು , ಹೃದಯದ ಸ್ನಾಯುಗಳ ಪ್ರಸರಣಾಕುಂಚನವು ನಿರಾತಂಕವಾಗಿ ಸಾಗುವಂತೆ ಮಾಡುತ್ತದೆ ಎಂದು , ಹಲ್ ವಿಶ್ವವಿದ್ಯಾನಿಲಯದ ಸಂಶೋಧನದ ಸಾರಾಂಶವಾಗಿದೆ .
ಮತ್ತೆ ಈ ಮೊದಲು ವಿವರಿಸಿದ ಆಯುರ್ವೇದದ ಅಭಿಪ್ರಾಯವನ್ನು ಮೇಲಿನ ತಜ್ಞರ ಅಭಿಪ್ರಾಯದೊಡನೆ ಹೋಲಿಸಿದರೆ , ಮ್ಯಾಗ್ನೀಶಿಯಮ್ಮು ಪಿತ್ತ ದೋಷದ ಕೆಲಸಕ್ಕೂ , ಲೋಹವು ವಾತದೋಷದ ಕೆಲಸಕ್ಕೂ , ಪೊಟ್ಯಾಶಿಯಂ ಕಫದೋಷದ ಕೆಲಸಕ್ಕೂ ಸಹಕಾರಿಯಾಗುವುದೆಂದು ಹೇಳಬಹುದು .
ಆದ್ದರಿಂದ ಅತಿಶ್ರಮ , ಅತ್ಯಾಹಾರ , ಮಲವಿಸರ್ಜನಗಳು ತಡೆ , ಚಿಂತೆ ಮುಂತಾದ ಭಾವಾವೇಶಗಳ ಸಂಯಮದಿಂದ ಹೃದಯರೋಗವನ್ನು ನಿರೋಧಿಸಲು ಸಾಧ್ಯವಾಗುವುದೆಂದು ನಿಶ್ಚಿತವಾಗಿ ಹೇಳಬಹುದು .
ಹಾಗೆಯೇ , ಉಷ್ಣವನ್ನು ಹೆಚ್ಚಿಸುವ ಚಹಾ ಕಾಫಿ ಸಿಗರೇಟ್ ಮದ್ಯ ಮುಂತಾದ ವ್ಯಸನಗಳನ್ನು ವರ್ಜಿಸಬೇಕು .
ಬರಿಯ ಹೊಟ್ಟೆ ತುಂಬುವದಕ್ಕಾಗಿ ಮೈದಾ , ಪರಿಷ್ಕೃತ ( ಪಾಲಿಶ್ಡ್ ) ಧಾನ್ಯಗಳನ್ನು , ಕರಿದ ತಿನಿಸುಗಳನ್ನು ರಾಸಾಯನಿಕ ಗೊಬ್ಬರಗಳಿಂದ ನಿಸ್ಸತ್ವವಾದ ಕಾಯಿಪಲ್ಲೆ ಹಣ್ಣು ಹಂಪಲುಗಳನ್ನು ದೂರೀಕರಿಸಿ , ವಾತಾದಿ ತ್ರಿದೋಷಗಳನ್ನು ಸ್ವಸ್ಥಸ್ಥಿತಿಯಲ್ಲಿಡಲು ಅವಶ್ಯಕವಾಗುವ ಖನಿಜಲವಣಗಳುಳ್ಳ ಮಜ್ಜಿಗೆ , ಜೇನುತುಪ್ಪ , ಗೋದಿ , ರಾಗಿ , ಕೆಂಪು ಅಕ್ಕಿ , ಮೂಲಂಗಿ , ಈರುಳ್ಳಿ , ಬೆಳ್ಳುಳ್ಳಿ , ಟೊಮೆಟೊ , ಗಜ್ಜರೆ , ಆಲೂಗಡ್ಡೆ , ಬಸಳೆ , ಬೆಲ್ಲ , ಹಾಲು ಮುಂತಾದುವು ನಿತ್ಯಾಹಾರದಲ್ಲಿ ಸಪ್ರಮಾಣದಲ್ಲಿ ಇರುವಂತೆ ನೋಡಿಕೊಳ್ಳಬೇಕು ಜೊತೆಗೆ , ಯುಕ್ತಿಯುಕ್ತವಾದ ವ್ಯಾಯಾಮವೂ ಸೇರಿದರೆ ಮಾನವನು ಹೃದ್ರೋಗಕ್ಕೆ ಬಲಿಬೀಳುವ ಸಂದರ್ಭವೇ ಬರಲಾರದು .

